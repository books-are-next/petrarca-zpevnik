---
title: ''
contentType: prose
---

Svite svěžích sladkých vod,

> kam ta, krom níž neuznám  
> paní, krásné údy uchýlila —  
> vzácná větvi, kterás vhod  
> (a já s vzdechem vzpomínám)  
> za sloup krásným bokům posloužila  
> tam, kde kvítí skryla  
> na travinách rozmilá  
> sukně klínem andělským,  
> čirý vzduchu, svatý vším,  
> v němž cit krása očí vznítila,  
> poskytněte spolu  
> sluch mým slovům nejzazšího bolu!

> Když los takový je,  
> k němuž nebe žene,  
> aby Amor oči v slzách zhas,  
> k vám ať milost skryje  
> tělo zubožené —  
> nahá duše k nebi vzlétne zas.

> Méně krutou smrt mi čas  
> dá, když jdu s tou nadějí  
> v onen průsmyk matných tuch,  
> kde by našel zmdlený duch  
> přístav klidu jistěji:  
> hrob, kam v poklidnosti  
> složí maso zmořené a kosti.

> V budoucnu snad přece jen  
> krásná šelma krotká  
> do obvyklých míst se vrátí k stráni,  
> tam, kde v požehnaný den  
> letmo jsem ji potkal:  
> hledat — v zraku radost, touhu, přání —  
> mne… Ach, slitování —  
> v kamenech už, v zemi  
> prach můj najde. Kéž by vdech  
> Amor jí v tu chvíli vzdech  
> líbezný, že milost dosáhne mi,  
> nebem pootočí;  
> krásný závoj osuší pak oči.

> Z krásných větví padala  
> (sladce vzpomíná se)  
> prška květů — na klín déšť jí pad.  
> Ona sedět zůstala  
> pokorná v tom jase;  
> láskyplný liják k ní byl svát.  
> Ten květ zachyt cípem šat,  
> jiný vlasy plavé —  
> v zlatě jemně leštěném  
> perly tenkrát viděl jsem —  
> ten kles na zem, ten po vlnách plave,  
> v kruzích zmámen padne  
> jiný, jak by řek: Zde Láska vládne.

> Často v ohromení  
> řek jsem o paní:  
> Zrodila se jistě v ráji jen!  
> Já pln zapomnění  
> vnímal chování,  
> tvář a slova, sladký úsměv ten —  
> zcela vytržen  
> z pravých podob věcí snil,  
> vzdychaje si, říkal pak:  
> Kdy já přišel sem, a jak?  
> V nebi cítil se — ne, kde jsem byl.  
> Dodnes zalíbení  
> mám v té trávě, že klid pro mne není.

> Mít ozdob jako ctižádosti, písni,  
> odvahu bys mohla mít  
> opustit les, mezi lidi jít.
