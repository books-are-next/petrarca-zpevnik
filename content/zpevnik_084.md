---
title: /První kapitola/
contentType: prose
---

_Ta líbezná a slavná, vzácná paní   
dnes už jen duch a pozemský prach těla,  
a dřív všech ctností pilíř svrchovaný —_

_v cti radostná se z války navracela,  
když zmohla velikého nepřítele,  
jenž svými lstmi svět podrobil si zcela._

_Za zbraň jen cudné srdce měla v těle,  
půvabnou tvář, myšlenky zdrženlivé  
a moudrou řeč, počestnost za přítele._

_Průvod byl zázrak nevídaný dříve:  
zlomené Amorovy šípy, luk  
a ti, jež zabil i jež zajal živé._

_Šla paní, s ní vybraných družek shluk,  
ze vznešeného vítězství, jak pravá  
zásluha sšikovala malý pluk._

_Bylo jich pár — vzácná je ryzí sláva;  
leč každá sama všeho hodna byla,  
co báseň, zpěv a historie dává._

_Na jejich vlajce, která zvítězila,  
v zeleném poli byl hermelín bílý,  
zář topasu a zlata šíji kryla._

_Ne lidské, ale vskutku božské byly  
ty jejich kroky, slova svatých vět:  
Blažený, kdo se zrodil k tomu cíli!_

_Byly jak jasné hvězdy — uprostřed  
Slunce; to neztlumí zář, jež z nich blýská,  
spíš za šperk dá jim z fial, z růže květ._

_Tak, jak si vzácné srdce čest vždy získá,  
přicházela ta četa rozjasněná;  
vtom temnou, truchlou vlajku zhléd jsem zblízka._

_A v černém plášti zahalená žena,  
se vztekem, s jakým vyrazila již  
zášť Gigantů, ve Flegře rozkacená,_

_šla vpřed a řekla: „Ženo, honosíš  
se mládím, krásou, v žilách život zpívá —  
a konec svého žití nevidíš._

_Já jsem ta, jíž ‚Ta nevhodná a divá‘  
říkají vaše hluché, slepé hlavy,  
v kterých se noc už před soumrakem stmívá._

_Já přivedla ke konci řecké davy  
i trojské, Římany pak naposled,  
mečem, jenž bodá, seká bez únavy,_

_a barbary a cizí — další sled.  
Dorazím, když mě nikdo nečeká,  
přetrhnout marných plánů bezpočet._

_Blaží vás nyní život člověka.  
Než k sladkosti vám hořkost Štěstěna  
dá vypít, já už letím zdaleka —“_

_„Nad nimi žádná moc ti svěřena  
není. Mně vládneš jenom nad tělem,“  
odpověděla paní vznešená._

_„Víc raníš toho, kdo tu životem  
sám na mém pozemském životě visí.  
Já přijmu milost, až opustím zem.“_

_Jak ten, kdo před očima div má, kdysi  
dřív nevídaný, a co nevnímal,  
teď postřehne a z údivu se vzkřísí,_

_hleděla šelma. Ještě chvíli dál  
váhala. Potom: „Poznávám je hned,“  
řekla, „vím dobře, kdy můj zub je ťal.“_

_Pak méně kalné, temné napohled  
pozvedla oči: „Vedeš krásné řady,  
leč slyšela jsi kdy, co je můj jed?_

_Mohu tě přinutit. Dej na mé rady  
raději po dobrém! Je lepší hnout  
se z cesty stáří, strastem ve všem všady._

_Jsem ochotná tu čest ti poskytnout,  
již jiným nedávám. Projdeš ten vchod  
beze strachu a bez bolestných pout.“ —_

_„Jak Pán chce, který z nebe řídí chod  
světa a určuje mu běh a tok,  
co činíš jiným, mně je také vhod.“_

_Tak odpověděla. A krok co krok,  
hle, mrtvých plný celý kraj se tměl —  
víc jmen, než zvládne próza, rozměr slok._

_Z Indie, z Maroka i ze Španěl,  
z Číny — už plné údolí i svahy —  
přes mnoho časů veliký dav šel._

_Ti „šťastnými“ nazvaní příliš záhy,  
císaři, papežové, vládci zemí:  
teď každý žebrák, ubožák a nahý._

_Kde jsou teď bohatství a pocty, gemy,  
koruny, žezla, vavřín na věnec,  
mitry a purpur, skvoucí nade všemi?_

_Bloud skládá naději v smrtelnou věc  
(kdo neskládá?), až vidí, jak se mění  
v podvedeného — právem nakonec._

_Slepí, nač je vám tolik plahočení?  
Všichni se vrátíte k své matce věčné.  
A vaše jméno? Stěží k nalezení._

_Co z tisíce dřin bylo užitečné?  
Nebyla všecko marnost nad marnosti?  
Kdo chápe vaše snahy, ať mi řekne!_

_K čemu je dobré držet v poplatnosti  
a pod jhem cizí země, cizí rody,  
jež do zkázy se ženou s horlivostí?_

_Po marných bojích, plných nástrah, škody,  
když za krev získáš poklady, lán zemí,  
je sladší skýva chleba, doušek vody,_

_dřevo a sklo než zlato a než gemy.  
Dlouhá řeč… Z úvah vrátit se je vhod  
k té první, která nahodila se mi._

_Poslední hodina se pro život  
tak krátký a tak slavný přiblížila.  
S ní děsivý práh, plný nejistot._

_Přišla se podívat i ušlechtilá  
družina jiných, dosud živých žen,  
jestli by Smrt snad lítost pocítila._

_Ten hlouček chtěl tu také shromážděn  
vidět a zvážit konec, který z nás  
každý vzít musí — ale jednou jen._

_Krajanky, přítelkyně… Smrt se zas  
zvedla: Svou rukou vytrhla jí hned  
ze zářné hlavy jeden zlatý vlas._

_Odňala zemi nejkrásnější květ:  
Ne v zášti — chtěla ukázat dost síly,  
že i v tom nejvyšším podrobí svět._

_Nářky a slzy bez konce se lily,  
a jen ty její oči suché stály,  
jež na léta můj žár, zpěv roznítily._

_A mezi tolika vzdechy a žaly  
jediná sedla mlčky, usměvavá,  
sklízet už žeň, již počestné dny daly._

_„Jdi v míru, smrtelná bohyně pravá,“  
jí řekly. Byla jí — leč nezměnila  
Smrt, jež dbá neúprosně svého práva._

_Co bude z nich, když ona žár, mráz byla  
v horečkách za pár nocí tolikrát?  
Naději lidská — klamná, pošetilá!_

_Déšť mnoha slz v lítosti na zem pad  
pro duši, která je tak vznešená.  
Kdo viděl, ví; kdo slyšíš, uč se znát!_

_Šestého dubna, kdysi blažená  
hodina zrána… teď mě zničila.  
Jak mění sloh života Štěstěna!_

_Kdo na otroctví víc kdy vysílá  
nářků a na smrt než já na svobodu  
a na život! Kéž mne smrt zhladila!_

_Mne měla smrt hnát podle roku zrodu  
dřív ze světa, když dřív jsem přišel sem,  
ne vznešenost brát světu bez důvodu._

_Bez míry byla bolest kolkolem.  
Bojím se vzpomínat. Má o tom hlas  
zpívat? Strach má před veršem, před rýmem._

_„Jsou mrtvy ctnost, půvab a krása krás,“  
nad cudným ložem řekly zarmouceně  
ty krásné paní. „Co se stane z nás?_

_Kdo uzří ještě dokonalost v ženě?  
Kdo uslyší hovor, jenž moudrost sil,  
a zpěv, jenž zněl andělsky utěšeně?“_

_Duch paninu krásnou hruď opustil,  
aby v něm její ctnost jak v poustce žila:  
Rozjasnil nebe tam, kde našel cíl._

_Zjevit se víc už neopovážila  
nepřátel rota, z níž vždy hrůza žhnula,  
dokavad Smrt svůj útok neskončila._

_Ztich pláč a strach; pozorně pohled pnula  
k ní každá z žen, jež přišly na ta místa. —  
Jistá — když naděje v svět pominula —_

_ne jako plamen, který síla chystá  
se zhasit, leč plamen, jenž sám se stráví,  
odešla v míru klidná duše čistá._

_Tak jako když ubývá ohni stravy  
a vytrácí se sladký jasný svit…  
Až do konce měla své vzácné mravy._

_Ne zsinalá — bělejší než je svit  
vloček, když v bezvětří vrch zasněžily;  
byla jak znavená, když najde klid._

_Téměř jak kdyby oči sladce snily,  
když duch už vysvlečený z těla září:  
zemřít to nazývají pošetilí._

_Smrt krásná zdála se v té krásné tváři._
