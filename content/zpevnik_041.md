---
title: ''
contentType: prose
---

To okno, v kterém jedno slunce svítí,

> kdy se mu chce, a druhé za poledne,  
> a to, jež — sotva severák se zvedne  
> v krátkých dnech — nápor vzduchu namrazí ti,

> a v dlouhých dnech ten ostroh kamenitý,  
> kam paní v sebe pohroužena sedne  
> v myšlenkách (na kolika místech ve dne  
> stín její pad a otisk stop se chytil!),

> a krutý práh, na němž mě Amor stih,  
> a nový roční čas, jenž ve mně křísí  
> den dávných ran z výročí do výročí,

> a obličej a slova, která visí  
> jak přibita hluboko v prsou mých —  
> mi pláčem touhy zaplavují oči.
