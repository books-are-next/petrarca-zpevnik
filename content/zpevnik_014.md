---
title: Jde stařeček, vlasy jak sníh, je bílý,
contentType: poetry
---

<section>

ze sladkých míst, kde věk svůj naplnil,  
od rodinky, které jen strach už zbyl,  
když vidí, jak odchází otec milý.

</section>

<section>

Proč klopýtá, věkem už pokročilý,  
přes krajní dny, v nichž život završil?  
Ctným chtěním pomáhá si ze všech sil,  
zlomený lety, znaven poutí k cíli.

</section>

<section>

Do Říma přijde, jak ho vede přání  
uvidět podobu, již obtisk Ten,  
s nímž, doufá, se tam na nebesích shledá.

</section>

<section>

Tak, pokud je to možné, chodím, paní,  
já hledat v obličejích jiných žen  
vaši tvář vytouženou, pravou, běda!

</section>
