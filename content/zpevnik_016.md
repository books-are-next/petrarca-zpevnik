---
title: ''
contentType: prose
---

Pro všecky tvory, které hostí země

> — krom některých, co nenávidí slunce —  
> čas hmoždit se je, dokavad je den.  
> A pak, když nebe zažehne své hvězdy,  
> ten domů jde a ten jde hnízdit v lese,  
> aby měl klid, než rozžehne se úsvit.

> A já, jak začíná zas krásný úsvit  
> rozhánět všecky stíny kolem země  
> a vzbouzí živočichy všude v lese,  
> nenajdu oddych, dokavad je slunce.  
> Potom, když vidím vyšlehovat hvězdy,  
> jdu v slzách — toužím, kdy už přijde den.

> Když večer zažene zas jasný den  
> a naše temnota dá jiným úsvit,  
> zamyšlen hlídám osudné, zlé hvězdy  
> — jež uhnětly mě z oživené země —  
> proklínám den, kdy jsem zhléd prvně slunce,  
> jež zprahne mě, že jsem jak divoch v lese.

> Nevěřím, že se živila kdy v lese  
> tak dravá zvěř, ať ji zná noc či den:  
> Pro Paní pláču, ať je stín či slunce,  
> první sen neznaví mě ani úsvit.  
> Ač jsem jen pomíjivé tělo země,  
> mou pevnou touhu určují mi hvězdy.

> Kéž bych — než k vám se vrátím, jasné hvězdy,  
> či padnu k mrtvým v láskyplném lese  
> a tělo nechám, ať je z něj prach země —  
> v ní soucit zahléd! Za jediný den  
> strasti let může zhojit, než vzplá úsvit,  
> blaženost dát mi po západu slunce.

> Kéž spolu s ní jsem po západu slunce  
> a nevidím nic jiného než hvězdy,  
> jen jednu noc! Kéž nenastane úsvit  
> a ona se mi nezmění v laur v lese,  
> aby mi prchla z náručí jak v den,  
> kdy Apollón ji stíhal plání země!

> Spíš sevře mne klín země v suchém lese  
> a den svým svitem zmohou něžné hvězdy,  
> než slunce dojde tam, kde vzchází úsvit.
