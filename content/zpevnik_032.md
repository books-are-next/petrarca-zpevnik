---
title: ''
hiddenTitle: true
contentType: poetry
---

<section>

_Když údělem mých slok_

je mluvit, jak mě nutí touha žhavá,  
jež nutila mě vzdychat bez ustání,  
Amor, jenž pobodává,  
ať řídí jako průvodce můj krok  
a skuje rýmy pro má horování —  
ne však že sladkostí mi srdce raní  
a roztaví. Chvěje mnou v obavách  
cit v hrudi, tam, kam nevidí už jiní.  
Řeč vzněcuje, zle činí…  
Ani můj verš (já trnu a mám strach),  
ač dřív to dokázal,  
neutlumí ten požár v myšlenkách.  
Ne — v zvuku slov div už jsem neroztál,  
jako by člověk z ledu v slunci stál.

</section>

<section>

Zprvu jsem uvěřil,  
že v slovech najde moje neskonalá  
touha snad krátký klid, příměří časem.  
Ta naděje mi dala  
odvahu vyslovit cit, jímž jsem žil.  
Teď mě však opouští a rozplývá se.  
Leč zpívat dál vyznání lásky zase  
mi přikazuje čas.  
Tak mocný cit mě strh, vpřed se mnou běží,  
a mrtev rozum leží.  
Dřív třímal uzdu; teď nestaví hráz.  
Kéž Láska aspoň dá mi  
tak mluvit, aby — dojde-li můj hlas  
kdy k uším sladké nepřítelky, paní —  
ne mně je naklonil, leč slitování.

</section>

<section>

Pravím: Jestliže kdysi,  
když oheň pravé cti žhnul myslemi,  
někteří tu i onde trmáceli  
se pilně po zemi,  
po vodách, ušlechtilost hledali si  
a nejkrásnější květ z ní za žeň měli —  
pak dnes, když Bůh, Příroda, Láska chtěli,  
aby všem ctnostem byly domovem  
ty oči, pro něž žiji v radostech,  
tento i onen břeh  
mi není třeba přejít, změnit zem…  
K nim běžím, když se chvěji,  
vždy jsou mi ve všem spásným pramenem.  
V stavu, kdy předčasně si sám smrt přeji,  
jen u nich hledám pomoc v beznaději.

</section>

<section>

Jak v noci hlavu stočí  
lodivod vysílený vichřicí  
za dvěma světly, jež vždy z pólu svítí,  
tak pro mne jen ty oči  
jsou útěcha, souhvězdí zářící  
v té bouři milostného vlnobití.  
Mnohem víc je, co si z nich kradmo chytí  
můj zrak, jak Amor učí, tu a tam,  
než to, co laskavě mi vskutku daly…  
Pro vše, čím jsem, já malý,  
jen v nich svou míru ustavičně mám.  
Od prvních popatření

</section>

<section>

krok k dobrému nenajdu bez nich sám.  
Vznes jsem je nad všecko, co duše cení;  
má vlastní hodnota mi ničím není.

</section>

<section>

Nikdy bych nedoved  
představit si ten účinek, říc jasně,  
co jejich pohled v srdci vyvolává.  
Před ním se tratí, hasne  
kdekterá radost, k níž mě život ved,  
a každá jiná krása vyhledává.  
Takový mír bez zármutků mi dává,  
jaký zná věčně jen to nebe chladné,  
mír, jímž chví jejich láskyplný smích.  
Jen den kéž pevně bych  
moh hledět, jak v těch očích Láska vládne,  
tak blízko stát bych chtěl!  
Z hvězd by se v kruzích netočily žádné,  
na nic bych včetně sebe nemyslel,  
hleděl a víčky téměř nezachvěl!

</section>

<section>

Než to, co lze, chci spíš  
— běda! — to, čeho srdce nedosáhne,  
a žiji touhou bez naděje dál.  
Jen uzel, kterým stáhne  
a obtočí můj jazyk Amor, když  
se lidský zrak svitu těch očí vzdal,  
kdyby se rozplet! V tu chvíli bych vzal  
odvahu říci neobvyklá slova,  
jež ty, kdo porozumí, pohnou k pláči.  
Leč staré rány stačí  
odrazit poraněné srdce znova.  
Já zesinám pak tím  
a nevím sám, kde moje krev se schová,  
a nezůstanu, čím jsem byl, a vím:  
Amor mě zabil tímhle zraněním.

</section>

<section>

Kancóno, cítím, zemdlévá mi pero  
dlouhým a sladkým rozprávěním; vím,  
že já v své samomluvě nezemdlím.

</section>
