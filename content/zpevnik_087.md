---
title: /Závěr/
contentType: prose
---

_„Nejistá zima, letmý jasný vzhled  
váš věhlas je — cíp mhy ho zastře zas.  
Velký Čas — velkým jménům velký jed._

_Pomine vaše velkost a váš jas,  
pominou království, pominou vlády,  
a co je smrtelného, přerve Čas._

_Lepšímu nedá, co dal plným vady.  
Rozloží vaši výmluvnost, vtip, vzlet —  
nejen ten vnějšek, tělo, v němž jste tady._

_A tak Čas prchá a tak mění svět,  
nikdy se nevrací a nezastaví,  
až v hrstku prachu obrátí vás zpět._

_Sto rohů slávy mají lidské hlavy:  
Když je jde zlomit, žádný div, že tím  
o něco delší lhůtu Čas pak stráví._

_Ať říká plebs, co chce, těm slovutným,  
kdyby náš život nebyl oka mih,  
brzy bys viděl, jak se mění v dým.“_

_Slyšel jsem. A že pravdě byl by hřích  
odporovat — ne plnou víru mít,  
spatřil jsem naši slávu: v slunci sníh._

_A spatřil Čas, jak jde si kořist vzít  
z těch našich jmen. Byla mi pouhé nic.  
Slepý dav neví, nechce uvěřit,_

_nadějí do větru má na tisíc  
a jen po pastvě smyšlenek se vodí:  
Smrt v stáří nad smrt v plenkách cení víc._

_Kolébka šťastně mnohé hrobu hodí,  
stáří zle mnohé v umírání dáví.  
Kdosi řek: „Šťastný, kdo se nenarodí!“_

_Ať věří velkým bludům zvyklé davy,  
že jméno září dál po dlouhý věk!  
A co je vlastně to, co se tak slaví?_

_Hrabivý Čas vše serve nazpátek.  
Říká se věhlas — je to druhý hrob,  
a na oba dva není žádný lék._

_Tak zmáhá Čas jména i svět všech dob._
