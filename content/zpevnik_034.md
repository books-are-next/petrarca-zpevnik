---
title: ''
hiddenTitle: true
contentType: poetry
---

<section>

_Toho, kdo pevně rozhod se hnát život_

přes proradnou pláň vln a přes útesy,  
od smrti dělí jenom malá bárka  
a daleko už není jeho konec.  
Měl by se stáhnout zpět a najít přístav,  
dokavad v kormidlo má víru plachta.

</section>

<section>

Líbezný vánku, kormidlo i plachta  
svěřeny tobě, když jsem vkročil v život  
milostný — v lauru doufal v lepší přístav.  
Život mě hnal pak stokrát na útesy.  
A proč nastal ten bolestný můj konec?  
Ne zvenčí, zevnitř důvod měla bárka.

</section>

<section>

Dlouhý čas věznila mě slepá bárka.  
Bloudil jsem, oči nezved: snad mi plachta  
před koncem zde už chystá věčný konec.  
Pak zlíbilo se Tomu, jenž dal život,  
volat mě zpět a chránit před útesy.  
A aspoň z dálky zjevil se mi přístav.

</section>

<section>

Jak světlo v noci tam, kde leží přístav,  
z širého moře vidí loď či bárka,  
když neztroskotá v bouři o útesy,  
já — hlídka na stěžni, kde dme se plachta —  
zhléd korouhev, jež nese jiný život,  
a vzdychal touhou, kdy přijde můj konec.

</section>

<section>

Nevím dnes, jaký na mne čeká konec.  
Když v jasném dni chci najít jistý přístav,  
lán cesty je to na tak krátký život.  
A pak mám strach: Nese mě křehká bárka  
a víc, než chtěl bych, vidím, že se plachta  
dme větrem, jenž mě žene na útesy.

</section>

<section>

Kéž zachráním se živý před útesy  
a vyhnanství mé najde dobrý konec!  
Kéž nechci, aby směr změnila plachta,  
a kotvy vyhodím tam, kde je přístav!  
Ale já planu jak hořící bárka,  
je těžké opustit navyklý život.

</section>

<section>

Pane, jenž řídíš konec můj i život,  
než ztroskotá má bárka o útesy,  
veď v dobrý přístav uondanou plachtu!

</section>
