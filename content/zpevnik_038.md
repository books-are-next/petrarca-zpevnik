---
title: ''
contentType: prose
---

Rozvíval kdysi vánek zlaté vlasy

> a v tisíc sladkých uzlů zaplétal;  
> nad všechnu míru v krásných očích plál  
> líbezný svit, skrovný v nich v dnešní časy.

> Zbarvil tvář vskutku soucit, nebo já si  
> to při pohledu jenom namlouval?  
> V prsou jsem tolik vznětů k lásce hřál:  
> Je to snad div, že vzplanul jsem z té krásy?

> Ona jak smrtelnice nechodila,  
> šla krokem andělů a její slova  
> znívala jinak, než zní lidský hlas.

> Duch z nebes, živé slunce tenkrát byla,  
> jak jsem ji viděl. Tak ji vidím znova.  
> Vem luku šípy — rána pálí zas.
