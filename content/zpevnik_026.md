---
title: ''
contentType: prose
---

<section>

Vzduch plný par a dotěravá mlha,

_již nakupily kolem dravé větry,  
se náhle promění a přijde déšť:  
A už jsou téměř křišťálové řeky  
a místo svěžích mechů po údolí  
je vidět jen jinovatku a led._

</section>

<section>

_Mně houstne v srdci, chladnějším než led,  
z tíživých myšlenek taková mlha,  
jaká se zvedá tady nad údolí,  
uzavřené před milostnými větry  
a obklopené nehybností řeky,  
když padá z oblohy mírnější déšť._

</section>

<section>

_Za chvilku přejde každý velký déšť  
a v teple roztají sněhy a led  
a vidíš, jak se pyšně vzedmou řeky.  
Nezahalí nebe tak hustá mlha,  
aby, když prudce zaútočí větry,  
neprchla ze strání a přes údolí._

</section>

<section>

_Leč co je pro mne kvítí po údolí!  
Já pláču, ať je jasno nebo déšť,  
ať ledové jdou nebo vlahé větry.  
V srdci mé paní den ať není led  
a v její tváři jako vždy ta mlha:  
Kéž spatřím s ní jezera, moře, řeky!_

</section>

<section>

_Zatímco budou k moři klesat řeky  
a zvěř milovat stíny po údolí,  
ať před krásnýma očima je mlha,  
z které se rodí v mých ten stálý déšť,  
a v krásné hrudi ať ztvrdne ten led,  
jenž budí v mé tak strastiplné větry!_

</section>

<section>

_Musím vám ale odpouštět všem, větry,  
pro lásku, jež mě zde mezi dvě řeky  
sevřela v zeleň luk a z rosy led,  
až kreslil jsem pak všude po údolí  
stín, v němž jsem stál a nedbal na žár, déšť  
a blesk, zvuk hromu, jímž se trhá mlha._

</section>

<section>

_Neprchla nikdy mlha, když šly větry,  
jako ten den. A řeky nehnal déšť,  
led teplem slunce netál po údolí._

</section>
