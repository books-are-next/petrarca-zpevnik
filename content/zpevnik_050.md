---
title: ''
hiddenTitle: true
contentType: poetry
---

<section>

_Z myšlenky k myšlence, z hor k horám sám_

jdu veden Láskou; cestou prošlapanou  
se odmítám dát pro klid svého žití.  
Ať pramen, břeh, svah před očima mám,  
ať údolí, jež v stráních leží stranou,  
má rozrušená duše klid zas cítí.  
A jak v ní Láska vznítí  
v myšlenkách smích, pláč, strach — hned jistá zas  
tvář obrací se tam, kam duše hne se;  
chmuří se, zjasňuje se,  
v témž tvaru setrvá jen krátký čas.  
Kdo v takovém životě zkušený je,  
řek by: žhne, neví, v jakém stavu žije.

</section>

<section>

V srázech hor, v drsných hvozdech nalézám  
klid krátko; každý obydlený kout  
mým očím je smrtelný nepřítel.  
A novou myšlenku na paní mám  
vždy krok co krok; jak na hru vzpomenout  
mi dává na vše, co jsem vytrpěl.  
A sotvaže bych chtěl  
svůj sladký — hořký život změnit záhy,  
říkám si: „Láska zítra poslouží ti  
snad v lepším živobytí.  
Sobě nic nejsi, jí jsi možná drahý.“  
A zatím běh myšlenek zavzdychá si:  
Mohla by to být pravda? Jak? Kdy asi?

</section>

<section>

Kam vrch či velká pinie stín vrhla,  
stanu, a přec už v prvním kameni  
tu krásnou tvář v duchu jsem vykreslil.  
Vracím se k sobě, hruď mi steskem zvlhla,  
a říkám si: „Běda, mé trápení!  
Kam jsi to dospěl, jaks to zabloudil?“  
Když mohu pevný cíl  
v těkavé mysli ještě udržet,  
vidět jen ji a ne už sebe sám,  
tu zblízka poznávám  
Lásku… Ten klam uklidní duši hned.  
Ze všech stran ji tak krásnou vidí cit,  
že kdyby trval klam, víc nechci mít.

</section>

<section>

Já tolikrát (kdo v tom dnes pravdu shledá?)  
ji v čiré vodě, na zelené trávě,  
v pni buku živou před očima měl,  
a v bílém mráčku, krásnou, že by Léda  
řekla: „Má dcera cenu tratí právě —  
jak hvězda, již svit slunce pozastřel.“  
V čím divočejší šel  
jsem kraj a na čím pustější břeh prázdný,  
tím krásnější ji kreslím myšlenkami.  
Pak, když ty sladké klamy  
odvane pravda, sednu si zas chladný,  
sám, mrtvý kámen v kameni, jenž dýše —  
já, člověk, který myslí, pláče, píše.

</section>

<section>

Na hřeben nejvyšší, kam nepokročí  
stín jiné hory, odkud vidím vpřed  
nejlíp, mě stále prudká touha žene.  
Mé škody dálkou začnou měřit oči  
a v slzách dává citům průchod hned  
mé srdce, bolestnou mhou přeplněné.  
Vidím, co vzduchu prostorem se klene  
a dělí mě od tváře vzácných krás,  
jež je tak blízko a tak v nedohlednu.  
Tichoučce hlas pak zvednu:  
„Co děláš, ubohý? Tam možná zas  
ona si vzdychá, že jsi v dálce kdesi.“  
Tím pomyšlením duše oddychne si.

</section>

<section>

Kancóno, za tím horstvem,  
kde nebe jasnější a radostné je,  
mě spatříš nad potokem, který běží  
tam, kde je cítit svěží,  
vonný háj lauru, z něhož vánek věje.  
Tam je mé srdce, ta, jež bere mi je;  
tady jen bezduché mé tělo žije.

</section>
