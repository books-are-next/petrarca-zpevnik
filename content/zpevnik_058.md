---
title: ''
contentType: prose
---

Nyní, kdy mlčí vítr, nebe, zem

_a zvěř a ptáky na uzdě má sen,  
noc hvězdný vůz posílá kroužit ven  
a moře bez vln leží v lůžku svém._

_Bdím, myslím, žhnu, pláči tu před zrakem,  
jenž ničí — dává sladkým strastem v plen.  
Můj stav je válka: všady hněv a sten.  
Jen na ni mysle trochu klidný jsem._

_Z jednoho zdroje jasného tak vzchází  
sladké i hořké, jež jsou moje strava;  
táž ruka hojí mě i poraňuje._

_Že břeh mé utrpení nenachází,  
tisíckrát denně smrt i zrod zas dává.  
Tak daleko mi k uzdravení tu je._
