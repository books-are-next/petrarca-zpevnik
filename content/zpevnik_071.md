---
title: "Život nám utíká a\_nezastaví"
contentType: poetry
---

<section>

se hodinku. Smrt kráčí bez ustání,  
dnešek a včerejšek jsou věčné štvaní  
do války. Stejně zítřek nedočkavý.

</section>

<section>

Paměť a čekání mi srdce tráví  
hned tím, hned oním tak, že nemít ani  
sám nad příštím své duše slitování,  
všech myšlenek bych se už dávno zbavil.

</section>

<section>

Vzpomínám, jestli srdce sladký plod  
kdy sklidilo, a cítím z druhé strany  
v své plavbě vanutí zvichřená, zlá.

</section>

<section>

V přístavu vidím bouři. Lodivod  
je unavený, plachty potrhány  
a světla, k nimž jsem vzhlížel, vyhaslá.

</section>
