---
title: ''
contentType: poetry
---

<section>

> 

> 

> 

> _Jistě, mnoho času jsme promarnili: Začínáme v stáří sbírat nářadí. Co je na tom k závidění? Žili jsme ve vlnobití, zemřeme v přístavu!_

> — SENECA  
> List 29

> _Tak jak se nám „Zlomky v lidovém jazyce“ dochovaly, jeví se modernímu čtenáři v dvojím pohledu, a řekl bych téměř, že dovolují dva způsoby výkladu. Z jedné strany je skutečně můžeme redukovat na sbírku básní, napsaných ve velkém časovém rozpětí (přibližně od r. 1330 do r. 1365). Každou z nich je možné brát v úvahu samu o sobě – má svou lyrickou nebo literární jednotu, je to organismus dovršený sám v sobě. Z druhé strany všecky tyto texty směřuji k tomu, aby se staly částmi jedné knihy. Nad jednotlivé celky se staví mnohem širší a komplexnější jednota; rozličné lyrické momenty se skládají v organickou řadu, vytvářejí obraz, který dostává smysl teprve při souvislé, celistvé četbě._

> _Jestliže by celé Petrarkovo dílo je, jak jsme se pokusili vyjasnit, zrcadlem hluboké ideologické krize epochy, „Zpěvník“ je výrazem této krize ve vyšší, nepřímé formě, je jejím přepisem do mytických a symbolických – to je v přísném slova smyslu poetických – termínů. Tento přepis předpokládá a vstřebává do sebe literární i rétorické zobrazení, které už bylo uskutečněno v menších spisech. Zmíněná krize přináší s sebou zhroucení daného intelektuálního a morálního řádu, a tedy nové odhalení individua a jeho samoty. To v oblasti poezie znamená odhaleni lyričnosti v mnohem hlubším smyslu, než jaký nacházíme u provensálských trobadorů a jejich sicilských i toskánských epigonů… Petrarca láme jedno po druhém všecka schémata konvenční psychologie; rozkládá křehkou rovnováhu přísně stylizované poetiky; odmítá intelektualistický předpoklad ideálního dvora „věrných lásky“, mezní reflex feudálního světa, v jehož prostředí se v Provenci a pak na Sicílii vytříbila první forma oné lyrické literatury. V Petrarkovi je přítomen člověk, jeho výlučná vášeň, intimní rozdrásanost a nezhojitelná bolest, pro kterou není srovnání…_

> — NATALINO SAPEGNO  
> _Francesco Petrarca,  
> Dějiny italské literatury II., Milán 1965_

</section>
