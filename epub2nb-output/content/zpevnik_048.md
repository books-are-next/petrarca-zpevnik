---
title: ''
contentType: prose
---

Má Itálie, třeba slova marná

> jsou na smrtelné rány,  
> jichž sta z tvých krásných údů na mne zírá,  
> chci aspoň lítost pět, jak čeká na ni  
> kraj Tiberu, kraj Arna,  
> kraj Pádu, kde zlý čas mi srdce svírá.  
> Vladaři všehomíra,  
> soustrast, jež kdysi na zem jít ti dala,  
> kéž dnes tě vede k zemi milované:  
> hleď, laskavý náš Pane,  
> z tak planých příčin tak zlá válka vzplála.  
> A srdce okoralá,  
> surová, zprahlá, divá  
> otevři lásce, učiň přístupnými  
> a pravda tvá ať zpívá  
> (ač nehoden jsem) jasně ústy mými!

> Vy, jimž tu otěž vlády po vůkolí  
> Štěstěna v dlaně vtiskla,  
> vás úzkost nesvírá, když v zemi tolik  
> žoldnéřů cizáckých nám zbraní blýská?  
> To proto, aby v poli  
> ti barbaři krev za nás prolévali?  
> Ne, klam a mam vás šálí;  
> nic neznáte a vše je třeba znáti;  
> v prodejném srdci věrnost hledat chcete?  
> Čím víc jich přivedete,  
> tím víc tu vrahů — a jen vás pak sklátí.  
> Jde potopa a kati  
> bůhvízkad, z divočiny,  
> přívalem ničí naše sladké nivy!  
> To z vlastní, z vaší viny;  
> leč nikdo z vás teď zemi neoživí?

> Už příroda nás zajistila stráží,  
> když štíty Alp jak hráze  
> vztyčila mezi nás a Němce rvavé;  
> váš slepý chtíč však sám si vaz teď sráží,  
> když v přehorlivé snaze  
> nám prašivinou léčí tělo zdravé.  
> Dnes smečky zvěře dravé  
> jsou v jedné kleci s pokojnými stády —  
> a tak, že horší lepšího vždy tupí:  
> co hůř však, jsou to tlupy  
> těch barbarů, co neřídí se řády,  
> co o nich čtem, že řady  
> jich Marius smet k zemi —  
> a paměť toho činu dodnes žije,  
> jak žízniv, unavený  
> chtěl z řeky pít a zřel, jen krev že pije.

> A Caesar zbarvil jejich krví kvítí  
> všech strání do nachova,  
> jak prýštila, kde s ním jsme v poli stáli.  
> Dnes asi nepříznivé hvězdy svítí,  
> že nebe zášť k nám chová…  
> Díky vám za vše, co jste vykonali:  
> díky vám svár váš stálý  
> pustoší nejkrásnější světa kraje!  
> Jaký to osud, dopuštění, vina —  
> sedláka, měštěnína  
> hrdlit a brát mu žeň, jež beztak zlá je,  
> a roty cizí láje  
> si shánět, šťastní celí,  
> že za groš cedí krev a duši prodá!  
> To říc mi pravda velí,  
> ne zlolajnost či zášť že ve mně hlodá.

> Po všech těch zkouškách nejste ještě syti  
> bavorské proradnosti,  
> jež s vámi hrá a smrt jak zvíře dráždí?  
> Hůř, myslím, pro smích být než škodu míti.  
> Své krve víc než dosti  
> jste prolili, jak cizí hněv vás vraždí.  
> Sám nad sebou se každý  
> zamysli chvíli — uvidíte sami,  
> zda sběř, jež sebe nectí, ctí vás, cizí.  
> Latinská krví ryzí,  
> zbav se té zhoubné přítěže a hany:  
> nezbožňuj idol planý,  
> císařství — prázdný pojem!  
> Že vztek té hrubé hordy ze severu  
> náš důvtip přemoh bojem,  
> to náš je hřích, ne samosebou věru!

> Zde první krůčky nosila zem sladká,  
> zde rodné hnízdo stálo,  
> zde od dětství zdroj životodárný je,  
> zde otčina, jíž srdce přísahalo,  
> laskavá, měkká matka,  
> prsť svatá, která rodiče mé kryje…  
> Probůh, což neožije  
> svědomí ve vás? Mějte slitování  
> s hořkými nářky lidu zmučeného,  
> jenž čeká konec všeho  
> po Bohu od vás jen; když aspoň zdání  
> lítosti hne teď vámi,  
> čest proti zběsilosti  
> vyrazí v boj — a krátký bude, skvělý:  
> vždyť naše dávné ctnosti  
> v italském srdci ještě nevymřely!

> Čas letí, pánové, a prchne záhy,  
> a život prchá, páni,  
> rok střídá rok, za zády smrt nám čeká;  
> dneska jsi zde — leč jenom do skonání.  
> Pak půjdeš, sám a nahý,  
> čas účty skládat přijde na člověka.  
> Už cestou k prahu světa  
> však měli byste setřást zášť a viny,  
> protivné větry poklidnému žití,  
> a život nemarniti  
> v jepičích půtkách, šrůtkách bez příčiny,  
> leč naplnit jej činy,  
> ať myšlenkou či zbraní,  
> jež hodny mužů jsou a hodny času:  
> kdo tak si vede, páni,  
> už zde si zaslouží svou příští spásu!

> Já nabádám tě, písni,  
> uctivě vyřiď poslání mé vřelé:  
> vždyť k cizím cesta do světa tě vede,  
> kde mysli záštím bledé,  
> svévolné, zlé jsou, veskrz zatvrzelé  
> a pravdy nepřátelé.  
> Zkus u pár ušlechtilých,  
> co dobru přejí, prosit o zastání:  
> „Kdo z vás mi dodá síly?“  
> Já jdu a křičím: „Mír, mír, mír už, páni!“
