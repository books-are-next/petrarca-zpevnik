---
title: ''
contentType: prose
---

<section>

Vznešený duchu, který řídíš údy,

_do nichž se vtělil k zemské pouti host  
nad jiné platný — bystrý, moudrý muž,  
když získals žezlo, čest a velikost  
— jíž naprav Řím, lid, zmatek, scestné bludy, a k dávné slávě povolej ho, vzmuž —  
já mluvím k tobě: Jinde nesvit už  
mi záblesk zdatnosti, jež vymřela.  
Nevím, kdo páchat zlo se ještě leká,  
nač Itálie dychtivě dnes čeká,  
netečná, zdá se, k strastem docela,  
zlínělá, zvetšelá.  
Nikdo ji nevzbudí? Má věčně spát?  
Kdybych ji za vlasy moh zatahat!_

</section>

<section>

_Nevěřím, že v té mdlobě čelem hnout  
svede, ať volat kdo se jak chce snaží,  
zkrušená těžce břemenem tak zlým.  
Ne bez určení nebes do tvých paží,  
jež mohou otřást jí a pozvednout,  
svěřena nyní naše hlava, Řím.  
Sáhni v tu kadeř, úctyhodnou vším,  
vem jistou rukou rozpletený vlas,  
ať líná, nedbalá se z bahna zvedne.  
Já pro tu strázeň pláči v noci, ve dne  
a nejvíc naděje mám v tebe z nás:  
Jestli lid Martův zas  
k své vlastní velikosti oči zdvihne,  
jen v tvých dnech — jindy přízeň nezastihne._

</section>

<section>

_Pradávné zdi, jež v bázni, v lásce ctí  
svět dál a chvěje se, když vzpomene  
na prošlý čas a obrátí se zpět,  
kameny, v nichž jsou údy pohřbené,  
jež neminou se slavnou pověstí,  
pokud by vesmír dřív se nerozlét,  
a vše, cos v jednom klínu trosek zhléd,  
doufá, že budeš tmel všech ran a bolů.  
Velicí Scipioni, věrný Brute,  
moc, čest dnes byly dobře poskytnuté;  
zvěst potěší vás, dojde-li k vám dolů.  
I Fabricius spolu  
se rozradostní novým poselstvím  
a řekne: „Krásný bude zas můj Řím!“_

</section>

<section>

_Jestli chce nebe zemi v péči mít,  
duše, jež domovem jsou na výsosti  
a na zemi opustily svá těla,  
tě prosí: „Zkroť občanskou zášť a zlosti,  
pro které není si dnes jistý lid,  
že cesta k svatyním se nezavřela!“  
Lotrovskou peleš nyní válka dělá  
z míst, která byla zbožná, bohulibá;  
vstoupit smí jen ten, koho tíží hřích,  
a vprostřed oltářů, soch zpleněných  
zdá se, že vše je krutost provinilá.  
V činech jen zvrhlost zbyla.  
A zvony dneska do útoku velí,  
ač z výše Bohu díky vzdávat měly._

</section>

<section>

_Plačící ženy, houfy bezbranné  
něžného věku, znavení starci bledí  
(nenávidící sebe i svůj věk)  
a černí mníškové a bílí, šedí,  
a další řady chabé, ztýrané  
o pomoc křičí: „Najdi, pane, lék!“  
Lid v hrůze by ti řek,  
co ran tu krvácí a pálí nás;  
sám Hannibal by s nimi soucit měl.  
Kdyby ses na dům boží zahleděl,  
jenž celý hoří dnes! Pár jisker zhas,  
a klidné budou zas  
ty vášně, jež se jeví dnes tak žhavé,  
a v nebi dojde chvály dílo pravé._

</section>

<section>

_Medvědi, vlci, orli, lvi a had  
mramorovému sloupu kolonády  
příkoří činí a jen sobě škodí.  
Pláč vzbouzejí v té vzácné paní tady,  
která tě volá — vykořeníš snad  
z ní býlí zlé, jež květy neurodí.  
Více než tisící rok už se zrodil.  
Scházejí duše líbezné jak kdysi,  
které ji postavily tam, kde stála.  
Běda, vy dnešní, pýcho neskonalá,  
která tak velké matky neváží si!  
Manžel a otec ty jsi.  
Doufáme v tebe, že nás vzkřísíš znova  
nejvyšší otec jiné plány chová._

</section>

<section>

_Při velkých podnicích jen zřídka vztek  
zlolajné Štěstěny se nevzepřel —  
ta s ničím odvážným se neshoduje.  
Teď místo vyklízí, kam ty jsi šel.  
Tím zapomenout dá sta urážek,  
že aspoň nyní sama v rozporu je  
se sebou. Kdy měl, co svět pamatuje,  
smrtelník cestu volnou jak ty tady,  
aby si vydobyl tu věčnou slávu,  
že může obnovit — jestli jsem v právu —  
moc jediné, nejvznešenější vlády?  
K tvé slávě potom všady  
řeknou: předci Řím mladý, plný sil  
zvedli — tys smrt od něho odvrátil._

</section>

<section>

_Nad skálou Tarpejskou uvidíš, písni,  
rytíře — ctí ho celá Itálie.  
Víc nad cizím než nad svým zlem si stýská.  
Pověz: „Muž, jenž tě nevidí dnes zblízka  
a jenom láskou ke tvé slávě žije,  
říká: Řím bolestí je  
sklíčený, v očích pláč a naříkání.  
Z všech sedmi pahorků zní — slitování!“_

</section>
