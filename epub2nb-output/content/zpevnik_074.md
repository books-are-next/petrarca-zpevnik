---
title: "Ty oči, o\_nichž jsem tak vroucné psal,"
hiddenTitle: true
contentType: poetry
---

<section>

tvář, paže, dlaně, nohy, které v chvíli  
ode mne moji duši oddělily,  
že jiný, než jsou druzí, jsem se stal,

</section>

<section>

vlas, v kterém třpyt ryzího zlata hrál,  
andělské jiskry rtů, jež zasvítily  
a zem ty úsměvy v ráj proměnily —  
hrst prachu jsou a necítí nic dál.

</section>

<section>

A já jsem živ! Zkrušený, v žalu plout  
mám bez světel, jež mi tak drahá byla.  
Loď odzbrojenou topí v bouři proud.

</section>

<section>

Zpěv lásky hasne… hodina už bila.  
Vyschl zdroj mého nadání, zbyl troud  
a moje harfa v pláč se obrátila.

</section>
