---
title: ''
contentType: prose
---

_Co já mám dělat? Co teď, lásko má?_

_K smrti je právě čas  
a já se zpozdil víc, než moh bych chtít.  
Paní je mrtva, srdce s sebou má.  
Chci-li dál za ní zas,  
ta hříšná léta musím přerušit.  
Že zde ji potkám — snít  
už nemohu. Čekat mi protivno je,  
když všecka radost moje  
se jejím odchodem v pláč obrátila  
a sladkost života mi vzata byla._

_Cítíš, proč, Lásko, s tebou truchlím dnes,  
jak krutá ztráta pálí,  
a vím, že tíží, bolí tě mé zlo —  
ne, naše zlo, protože o týž tes  
svou loď jsme ztroskotali  
a zároveň tím slunce pohaslo.  
Kde umný výraz slov  
se najde, rovný strasti, jež mě hněte?  
Nevděčný, slepý světe!  
Až příliš proč máš se mnou naříkat:  
S ní ztratils, cos tu krásného měl rád._

_Padla tvá sláva, tys to nepostřeh.  
A nebyls hoden, když  
zde ještě byla naživu, ji znát  
a cítit dotyk svatých nohou těch.  
Vždyť lesk ta krása již  
svou přítomností nebi měla dát.  
Já bědný, bez ní rád  
nemohu sebe mít, vezdejší svět.  
V pláči ji volám zpět;  
to vpřed mě pobízí sty nadějemi  
a to jen drží ještě na té zemi._

_Žel, v zem se ta tvář krásná proměnila,  
jež svědectví nám svoje  
o nebi, blahu na výsostech dala  
a tvar svůj zrakům smrtelníků skryla  
volná už, bez závoje,  
jímž v stín dřív léta květu halívala,  
aby jej na se vzala  
pak jindy a už nesvlékla jej více,  
až božskou tím víc skvít se  
ji spatříme, čím více hodnot hostí  
před krásou smrtelnou ta na věčnosti._

_Líbeznější, krásnější než kdy paní  
vrací se ke mně zase  
jak tam, kde nejvíc touhy v zraku cítí.  
Jeden sloup života spočívá na ní,  
druhý na jménu v jase,  
které tak sladce slyším v srdci zníti.  
Leč mysl vrátí k žití:  
Je mrtva naděje, jež živá snila,  
když ona v květu žila.  
Ví Láska, čím se stanu, spoléhám —  
uvidí snad i ta teď v pravdě tam._

_Měly jste, ženy, krásu před očima,  
a jak andělsky žila,  
nebesky na zemi se chovala.  
Kéž se mnou soucit vás a bolest jímá,  
ne s ní, jež vystoupila  
v ten mír a mne v zlé válce nechala.  
Jestli mi odňala  
jiná dlaň nadlouho pouť za ní znova,  
jen Láska, její slova  
mě drží, abych uzel nerozťal.  
Leč ona uvnitř tak rozpráví dál:_

_„Dej uzdu strastem, jež tě přemáhají!  
Když žádost přepíná se,  
nebe, kam toužíš, ztratí choutka lichá.  
Tam žije ta, již za mrtvou zde mají.  
Nad svými ostatky se kráse  
tělesné usmívá — nad tebou vzdychá.  
Po slávě, která dýchá  
tvým jazykem dál v mnoha částech světa,  
prosí, ať není veta —  
spíš ať s tím jménem zjasní hlas a sílí,  
jestli ti sladké oči šperkem byly.“_

_Zeleni, jasu prchni,  
tam, kde je smích a zpěv, se nepřibliž,  
písni — pláč hledej spíš!  
Nesluší se ti s radostnými stát tu,  
ty, bezradostná vdova v černém šatu._
