---
title: ''
contentType: prose
---

<section>

Svite svěžích sladkých vod,

_kam ta, krom níž neuznám  
paní, krásné údy uchýlila —  
vzácná větvi, kterás vhod  
(a já s vzdechem vzpomínám)  
za sloup krásným bokům posloužila  
tam, kde kvítí skryla  
na travinách rozmilá  
sukně klínem andělským,  
čirý vzduchu, svatý vším,  
v němž cit krása očí vznítila,  
poskytněte spolu  
sluch mým slovům nejzazšího bolu!_

</section>

<section>

_Když los takový je,  
k němuž nebe žene,  
aby Amor oči v slzách zhas,  
k vám ať milost skryje  
tělo zubožené —  
nahá duše k nebi vzlétne zas._

</section>

<section>

_Méně krutou smrt mi čas  
dá, když jdu s tou nadějí  
v onen průsmyk matných tuch,  
kde by našel zmdlený duch  
přístav klidu jistěji:  
hrob, kam v poklidnosti  
složí maso zmořené a kosti._

</section>

<section>

_V budoucnu snad přece jen  
krásná šelma krotká  
do obvyklých míst se vrátí k stráni,  
tam, kde v požehnaný den  
letmo jsem ji potkal:  
hledat — v zraku radost, touhu, přání —  
mne… Ach, slitování —  
v kamenech už, v zemi  
prach můj najde. Kéž by vdech  
Amor jí v tu chvíli vzdech  
líbezný, že milost dosáhne mi,  
nebem pootočí;  
krásný závoj osuší pak oči._

</section>

<section>

_Z krásných větví padala  
(sladce vzpomíná se)  
prška květů — na klín déšť jí pad.  
Ona sedět zůstala  
pokorná v tom jase;  
láskyplný liják k ní byl svát.  
Ten květ zachyt cípem šat,  
jiný vlasy plavé —  
v zlatě jemně leštěném  
perly tenkrát viděl jsem —  
ten kles na zem, ten po vlnách plave,  
v kruzích zmámen padne  
jiný, jak by řek: Zde Láska vládne._

</section>

<section>

_Často v ohromení  
řek jsem o paní:  
Zrodila se jistě v ráji jen!  
Já pln zapomnění  
vnímal chování,  
tvář a slova, sladký úsměv ten —  
zcela vytržen  
z pravých podob věcí snil,  
vzdychaje si, říkal pak:  
Kdy já přišel sem, a jak?  
V nebi cítil se — ne, kde jsem byl.  
Dodnes zalíbení  
mám v té trávě, že klid pro mne není._

</section>

<section>

_Mít ozdob jako ctižádosti, písni,  
odvahu bys mohla mít  
opustit les, mezi lidi jít._

</section>
