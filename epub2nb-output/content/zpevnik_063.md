---
title: Má loď zapomenutí plná pluje
hiddenTitle: true
contentType: poetry
---

<section>

po drsném moři zimní půlnocí tu  
mezi vír Charybdy a Skyllu v skrytu.  
Můj pán — ne, nepřítel spíš, kormidluje.

</section>

<section>

Hbitý zlý nápad všude při veslu je  
bouři a konci jako výsměch. Zbitu  
rve plachtu vlhký věčný vítr v kmitu,  
jímž vzdech a naděje a touha duje.

</section>

<section>

Déšť slz, mha nevole mi plachty smáčí —  
jsou v ráhnech přítěží mdlým provazům,  
jež omyl s neznalostí pokroutil.

</section>

<section>

Skrývá se zrak dvou hvězd, jež pouť mi značí.  
Ve vlnách zemřel rozum, plavcův um:  
Ztrácím už naději v svůj přístav, cíl.

</section>
