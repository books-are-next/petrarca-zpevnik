---
title: Když nářek ptáků nebo sladký šum
contentType: poetry
---

<section>

haluzí, jimiž letní vánek kývá,  
je slyšet a když z řeky ke břehům  
zurčení průzračných vln tiše zpívá,

</section>

<section>

sednu psát slova lásky zádumčivá.  
Co nebe zjevilo, zem skryla snům;  
paní — teď vidím, slyším, chápu — živá  
odpovídá z dálky mým povzdechům.

</section>

<section>

„Proč před svým koncem stravuješ se sám?“  
slitovně řekla. „Jde ti z očí celá  
bolestná řeka. Já pláč nežádám.

</section>

<section>

Mé dny se staly věčné smrtí těla.  
Tady jsem oči zavřela a tam,  
ve vnitřním světle, jsem je otevřela.“

</section>
