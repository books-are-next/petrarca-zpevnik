---
title: ''
contentType: prose
---

  

  

  

Arquà, městečko vsi rovné, asi dvě míly od Padovy k jihu, památným se stalo domem a hrobem Františka Petrarky, slavného básníře vlašského, jenž zde asi pět let bydlel a pak r. 1374 umřel, nalezen byv ráno ve své knihovně s uloženou na knize hlavou. Poněvadž se v páně Polákově Cestě do Itálie, tištěné v Dobroslavě na str. 90–94 obšírné zprávy o Petrarkovi nalézají, my zde jenom to doplníme, co tam chybí, a přece všeobecnou pozornost zaslouží, obzvláště u nás Slavočechův, poněvadž básníř tento nejen Prahu navštívil a s císařem i králem českým Karlem IV. sobě důvěrné listy dopisoval, ale i tohoto přítelem a miláčkem byl, takže Karel jej i titulem falckého hraběte poctil. K tomu i některé z jeho spisův již i do češtiny přeloženy skrze Řehoře Hrubého z Jelení, jmenovitě O lékařství proti štěstí a neštěstí. – Na jednom konci městečka stojí na pahorku malý, nyní od vesničanův obývaný dům Petrarkův, chatrnými stěnomalbami, Petrarku a Lauru v koupeli představujícími, vniter ozdobený…

V samém městečku jest Studna Petrarkova (Pozzo di Petrarca), kterou prej básníř tento pro své spoluměšťany stavěti dal a z ní sám vodu píjel…

Na druhém konci městyse jest kostel a proti němu hrob Petrar­kův s nápisem od něho samého zhotoveným… Pomník hrobový z červeného mramoru jest mu postaven od jeho zetě Františka Brossana; stojíť on na krásném pahorku Euganských vrchův a jen hrdý Monte Venda jej převyšuje…

My sobě Petrarku podle jeho utěšených znělek a nevyrovnané čistoty a libozvučnosti řeči představujeme obyčejně co švarného, strojeného, ve zdvořilosti a v obcově výtečného, nádherným rouchem oděného švihlíka a zamilovance, ale místní podání, anobrž i staří svědkové kladou jej do počtu těch učených, kteří o zevniterné ozdoby nestáli; jeho oděv byl prej zamazaným masařským nohavicem podobný, takže často své básnické neb jiné nápady dřevcem neb jiným končitým nástrojem naň sobě poznamenával.

— jan kollár  
Cestopis I
