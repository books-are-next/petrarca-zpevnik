---
title: ''
hiddenTitle: true
contentType: poetry
---

<section>

_Že kratičké je žití_

a duch před plánem básně v rozechvění,  
na ducha, na život bych málo dal;  
doufám však v pochopení  
tam, kam tak toužím, tam, kde musí míti  
kořen žal, o němž mlčky křičím dál.  
Amor si, vzácné oči, hnízdo stlal  
ve vás. Vás slavit chce můj sloh — mdlý, vím,  
a loudavý, leč velká slast ho žene.  
Kdo k vám má obrácené  
myšlenky, ušlechtilost získá tím;  
teď milostnými křídly  
zvedám se nad vším nízkým myšlením,  
vzpínám je a jdu říci, co mi sídlí  
v srdci — a už v něm dávno v skrytu bydlí.

</section>

<section>

Já postřeh dobře: Skrovná  
slova mé chvály nepostačí vám;  
nejsem však v ničem schopen odpírat  
touze, již v sobě mám  
z dob, kdy jsem zhléd, s čím duch se nevyrovná.  
To nevyjádřím já či druhý snad.  
Počátku sladkých bolestí, mých vad,  
jiní by moje city nechápali.  
Když v žhnoucích paprscích se měním v sníh,  
v tu chvíli nerad bych,  
aby se dotklo vás, že jsem tak malý.  
Ta bázeň kdyby z čiv  
žár nevyhnala, když mě příliš pálí,  
rád zhynu. Když jsem u vás, kdykoliv,  
spíš bych chtěl zemřít než být bez vás živ.

</section>

<section>

Nerozmělním se v prach —  
pro mocný oheň předmět příliš křehký?  
Není mou zásluhou, že žiji dál.  
Strach způsobí to lehký,  
když v žilách zmrazil krev, k srdci ji stáh  
a stmelil mi je, abych zase vzplál.  
Údolí, stráně, les, luh, řeky vzal  
jsem si za svědky svého živoření.  
Kolikrát volat Smrt mě slyšely!  
Bolestné úděly:  
Být zde je zkáza, útěk pomoc není.  
Leč kdyby větší strach  
mě nebrzdil, po konci bez prodlení  
bych odhodlaně sáh v zlých útrapách:  
a vinna je ta, která nedbá, ach!

</section>

<section>

Strázně, proč svádíte  
z cesty můj krok, že co říct nechci, říkám?  
Pusťte mě, kam mě žene moje přání!  
Na vás už nenaříkám,  
oči, jež víc než lidské záříte,  
ba ani na Amora, jenž mě sklání  
v poutech. Vy vidíte, jak bez ustání  
tisíce barev v tváři zažíhá mi.  
Můžete pomyslet, co uvnitř dělá:  
Dny, noci má mě zcela  
v moci, již nasbíral z vás — získal vámi.  
Blažené, šťastné tak…  
Jen škoda, že se nevidíte samy!  
Leč jak se na mne soustředí váš zrak,  
čím jste, vy na mně poznáváte pak.

</section>

<section>

Kdyby vám známé byly  
ty vaše neuvěřitelné krásy,  
božské, jak zná je jenom, kdo je vidí,  
co radosti by asi  
cítil váš duch! Dlí vzdálen od té síly  
— jen přírodní — jež otvírá vás, řídí?  
A šťastná duše po vás vzdychá, slídí,  
nebeské oči… Pro vás dík vzdá cit  
životu: Ten mi jiné štěstí nedá.  
Proč mi tak zřídka, běda,  
dáváte, čeho nejsem nikdy syt?  
Proč nic nevede vás  
častěji shlédnout, jak jsem Láskou zbit?  
A proč mi odnímáte zas a zas  
dobro, jež někdy duši znát dá čas?

</section>

<section>

Říkám, že leckdy vaší  
milostí v duši, v jejích kořenech  
neobvyklou a novou sladkost cítím.  
Zbaví mě břemen všech  
ostatních trudných myšlenek, jež snáším.  
Tisíc jich mám, jen jedinou se vznítím.  
Nic jiného líp nepovede žitím…  
Kdyby ta šťastná sudba potrvala,  
čí stav by se moh mému vyrovnat!  
Ta čest by v jiných snad  
závist a ve mně pýchu vyvolala.  
Leč takový je svět:  
Největším smíchem chví chuť pláče stálá.  
Odvraťte se už, oči, zhaste vznět,  
ať mohu sám o sobě přemýšlet!

</section>

<section>

Myšlenka láskyplná,  
již nosím v srdci, se mi odhalila  
ve vás a zaplašila všecky jiné  
radosti. Slova, díla  
taková vzbouzíte, že doufám zplna  
v svou nesmrtelnost, i když tělo zhyne.  
Svitnete — přejde strach a skleslost mine.  
Zhasnete — znovu vracejí se ke mně.  
Leč paměť zamilovaná pak jim  
uzavře vchod, a tím  
myšlenky nepřehnou, zůstanou ve mně.  
Když někdy schopnost mám  
krásný plod zrodit, ve vás klíčí sémě.  
Jsem téměř zprahlá půda sebou sám.  
Vy pěstíte — zásluha patří vám.

</section>

<section>

Kancóno, netišíš, leč vzněcuješ  
řeč o nich, jež mi duši odnímají.  
Buď jistá však: Další zpěv se v ní tají.

</section>
