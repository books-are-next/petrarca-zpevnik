---
title: ''
hiddenTitle: true
contentType: poetry
---

<section>

_Jdu v nehostinném, divokém, zlém lese,_

zrádném i pro korouhve v plné zbrani.  
A jistě jdu. Strach nic mi nenahání,  
jen Slunce, jehož šípy Amor nese.

</section>

<section>

Jdu, zpívám o té — bláznovství mnou třese —  
od níž mě nebe nevzdálí. Mám zdání,  
že vidím dvorní dámy, vzácné paní,  
kde víc než buk a jedle nenajde se.

</section>

<section>

Jako bych slyšel ji, když slyším znít  
vánek a nářek ptáků, větve, chlad  
vod v travách, šumot vln, jenž utíká ti…

</section>

<section>

Tu osamělou bázeň, vzácný klid,  
stín lesa nikdy neměl jsem tak rád.  
Jinak se z mého Slunce příliš tratí.

</section>
