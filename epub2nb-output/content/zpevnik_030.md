---
title: ''
contentType: prose
---

Vidím, má vzácná paní,

_ve vašich očích sladký svit se chvět  
a ten mi cestu k nebi ukazuje.  
Zvykl jsem během let  
v svém nitru s Láskou sám žít bez ustání;  
mé srdce z hrudi téměř vyzařuje.  
Ten pohled k dobrým činům podněcuje  
a vede ke konci, jenž slavným činí;  
jen on mě od nízkého davu vzdálí.  
Lidská řeč neodhalí  
nikdy, co mně dvě božské oči nyní  
dávají pocítit,  
ať v dnech, kdy zima rozhazuje jíní,  
ať zjara, kdy rok novým mládím vzlít.  
Tak poznal kdysi první strast můj cit…_

_Jestli tam v nebesích,  
kde v práci shledal věčný hýbatel  
hvězd, že ji zemi ukázat je vhod,  
je víc tak krásných děl —  
žalář, v němž jsem, otevřen viděl bych;  
zatím k té budoucnosti zamk mi vchod.  
Vzdám zas v svém boji na smrt, na život  
dík přírodě, dni, kdy jsem zrozen byl,  
že tolik blaha zažít dopřeje mi,  
i jí, jež nadějemi  
pozvedla srdce. Dříve zbaven sil  
byl jsem si na obtíž;  
v ten den sám sobě jsem se zalíbil:  
ctnou, sladkou myšlenkou naplnil již  
hruď, k níž klíč v krásných očích uvidíš._

_Nepřály jaktěživy  
víc radosti Láska a Štěstí vratké  
těm, kterým byly nejvíc nakloněny.  
Všecko bych dal za krátké  
pohledění těch očí, jímž se živí  
můj odpočinek jak strom vláhou v dřeni.  
Blažená, sladká, sličná zajiskření  
života, v nichž mé štěstí zažíhá se,  
stravuje se a srdci dává tát!  
Jak mizí odevšad  
a slábne jiný svit ve vašem jase,  
tak z prsou uniká mi  
— když takový díl sladkosti v ně pad —  
kdekterá jiná myšlenka a sami  
zbudem: vy oči, Láska a já s vámi._

_Sladkost, již našli věrní  
milenci šťastně na jediném místě  
— v svých srdcích — někdy v hojnosti, nic není  
proti mé, kdykoli jste  
vznítily v kruhu bělma ze své černi  
svit, v jehož hře má láska zalíbení.  
Od kolébky a plen, dne narození  
na nedokonalost, zášť sudby bědné  
mi tento lék nebesa, věřím, dala.  
Trápí mě závoj, dbalá  
dlaň, jež jak záclona se často zvedne  
mezi můj skvostný květ  
radosti a mé oči: V noci, ve dne  
pláč mi dme hruď a cit se mění hned  
v ní tak, jak oči paní mění vzhled._

_Vidím, a líto je mi,  
že z vrozených darů nic nepomáhá:  
Jsem nehoden být cílem pro ten zrak.  
Změnit se štve mě snaha —  
v souladu s velikými nadějemi  
a ohněm vznešeným, který mě zmáhá.  
Pro dobro hbitým, chromým pro opak,  
nedbalým poct, na nichž svět zakládá si,  
když pilnou snahou dokáži se stát,  
v mínění lidí snad  
ozvou se o mně blahovolné hlasy.  
Pláč jednou dospěje  
ke konci — nic víc srdce nehledá si —  
až se v těch očích jiskra zachvěje.  
Víc dvorný ctitel nemá naděje._

_Kancóno, jedna sestra předchází tě  
a druhá, cítím, že se v téže skrýši  
už objevuje. Tím víc listů píši._
