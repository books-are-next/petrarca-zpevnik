---
title: Neznají tolik tvorů mořské vlny
contentType: poetry
---

<section>

a v týnu nebes nad okruhem luny  
tolik hvězd není nikdy vidět v noci,  
nehostí tolik ptáků širé lesy  
a nemá tolik kvítí luh a stráně,  
co myšlenek mé srdce každý večer.

</section>

<section>

Den po dni doufám: naposled mi večer  
oddělí z těla zemského slz vlny  
a dá mi navždy spát uprostřed stráně.  
Co já — víc strastí pod úplňkem luny  
nesnes kdy člověk: dobře vědí lesy,  
že samotný jdu hledat dny a noci.

</section>

<section>

Nepoznal jsem už dávno klidné noci,  
s věčnými vzdechy chodím ráno, večer,  
od chvíle, kdy mě Amor vyhnal v lesy.  
Než najdu klid, dřív moře ztratí vlny,  
zář slunce bude odlesk bledé luny  
a květy v máji sejdou z každé stráně.

</section>

<section>

Ve dne se v toulkách přes daleké stráně  
v myšlenkách stravuji; pak pláči v noci;  
a stání nemám víc než čtvrti luny.  
Jakmile jenom zešeří se večer,  
prsa se dmou a z očí slz jdou vlny,  
až kvítí svlažují a třesou lesy.

</section>

<section>

Města zle trýzní, měkce hladí lesy  
mé myšlenky, jež do vysoké stráně  
jdu vydechnout; a zdola šumí vlny  
v tichounké, sladké, mlčelivé noci.  
Tak očekávám po celý den večer,  
až ustoupí zář slunce srpku luny.

</section>

<section>

Ach kdybych já teď s milencem té luny  
v zeleni zdříml někde mezi lesy  
a kdyby ta, která mi stmívá večer  
už před klekáním, sama na svah stráně  
s Lunou a s Amorem sem přišla v noci  
a nevstal den a slunce zhltly vlny…!

</section>

<section>

U vlny Durenzy ses v svitu luny  
zrodila, písni, v noci mezi lesy —  
bohaté stráně spatříš zítra večer.

</section>
