<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>zpevnik_vybor_poesie-58</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="zpevnik_vybor_poesie-58" xml:lang="cs-CZ" xmlns:xml="http://www.w3.org/XML/1998/namespace">
		<div class="_idGenObjectStyleOverride-1">
			<p id="_idParaDest-53" class="MLP_uroven2_kapitola">Doslov</p>
			<p class="MLP_dopis_bez1radku_-I-">Při vyslovení jména Francesco Petrarca se čtenáři téměř auto­maticky vybaví jméno opěvované Laury a&nbsp;obraz básníka se redukuje na tuto jedinou představu. Je to věky zakořeněná pověra. Petrarca byl víc než to, a&nbsp;jeho vztah kLauře byl složitější, než jak jej mechanickým, statickým způsobem kreslí učebnice.</p>
			<p class="MLP_dopis_-I-">Básník byl zároveň&nbsp;– a&nbsp;svým současníkům především&nbsp;– učenec a&nbsp;jeho „vysoká“ (podle tehdejších měřítek) tvorba prózou i&nbsp;veršem patří ne italské, ale latinské středověké literatuře. Latina byla výsostný jazyk, italština v&nbsp;dobové hierarchii stála mnohem níž. Byla to lidová mluva, volgare. Petrarca si získal slávu latinskými filozofickými spisy. Psal neúnavně listy, i&nbsp;nejvýznačnějším současníkům, „svým blízkým“, léta tyto listy shromažďoval a&nbsp;redigoval, až posléze je shrnul do dvaceti čtyř knih (tyto <span class="CharOverride-5">Ad familiares</span> vyšly dvakrát již za jeho života, pochopitelně v&nbsp;manuskriptech; kromě nich jsou ještě dochovány dva soubory listů z&nbsp;pozdních básníkových let). Dějiny evropské vzdělanosti podtrhují zvláště význam Petrarky-obnovitele antic­kých studií. Nemůžeme říci „zakladatele“, protože humanisté ve skutečnosti antiku neobjevili, opírali se o&nbsp;autory vzdělancům běžně známé už dříve. Výrazným dokladem toho je v&nbsp;Itálii Dante. Moment vývojového zvratu je Petrarkovi přičítán z&nbsp;odlišných důvodů. Věnoval se antice soustavně jako nikdo před ním. Měřil současnost velkými příklady z&nbsp;minulosti a&nbsp;důsledně prosazoval posuny v&nbsp;hierarchii hodnot, zděděných po předcházejících stoletích. V&nbsp;tom ho pak následovali další. Bojoval o&nbsp;znovunastolení staré římské velikosti&nbsp;– ta ústřední myšlenka zní nad jiné silně v&nbsp;jeho politických verších. Byl jí tak posedlý, že ho vedla až ke krajním nedůslednostem: nejprve spoléhal na římský lid a&nbsp;jeho tribuna Colu di Rienzi, ale po ztroskotání Colova revolučního hnutí hledal uskutečnění svých ideálů právě u&nbsp;těch, kteří Colu dali popravit, u&nbsp;velmožů. Dodejme, že teoretik byl zároveň politickým praktikem v&nbsp;mnoha významných diplomatických posláních.</p>
			<p class="MLP_dopis_-I-">Petrarca si získal soudobou slávu především dík latině. Z&nbsp;touhy po okázalé korunovaci básníkem latinsky píše výpravnou báseň <span class="CharOverride-5">Afrika</span> o&nbsp;činech starořímského Scipiona staršího, Africana. K&nbsp;rozsáhlému eposu se přiřazují četné drobnější latinské verše na různé náměty. Italské verše tvoří jen zlomek Petrarkova literárního odkazu.</p>
			<p class="MLP_dopis_-I-">Těžištěm <span class="CharOverride-5">Zpěvníku </span>(Canzoniere) jsou verše „Na život paní Laury“ a&nbsp;„Na smrt paní Laury“, ale označení je nepřesné. Do souboru, jak jej autor uspořádal na konci života, jsou včleněny i&nbsp;politické básně a&nbsp;verše na jiná témata.</p>
			<p class="MLP_dopis_-I-">Milostný vztah Petrarky a&nbsp;Laury bezděky připomíná starší legendární vztah Danta a&nbsp;Beatrice, tím spíše, že v&nbsp;Petrarkovi čteme řádky, které jsou zjevným ohlasem Nového života. Jsou tu však podstatné rozdíly. Beatrici, dceru florentského hedvábníka Folca Portinariho a&nbsp;manželku Simona de Bardi, známe jako konkrétní historickou osobu. Dante ji poznal v&nbsp;dětství, léta se s&nbsp;ní prý nesetkal a&nbsp;Nový život začal psát přibližně dva roky po její předčasné smrti. Je to už zidealizovaná vzpomínka. A&nbsp;Beatrice Komedie je ryzí teologický symbol, odpoutaný od všeho lidského. O&nbsp;Lauře víme přesně, kdy a&nbsp;kde se s&nbsp;ní autor prvně setkal i&nbsp;kdy zemřela&nbsp;– za onoho pověstného moru, který tvoří rámec povídek Boccacciova Dekameronu. Víme, že byla vdaná, a&nbsp;známe verše, které jsou přímou básníkovou reminiscencí na jednotlivá setkání s&nbsp;ní. Známe i&nbsp;fyzické podrobnosti, jako že byla (znak výjimečné krásy) plavovláska s&nbsp;tmavýma očima. Je ve verších zcela konkrétní, hmotná. Ale životní předlohu po staletích úmorného pídění nikdo nezná. Zůstalo nedoloženo, zda to byla Laura de Noves, manželka Uga de Sade, který žil tehdy u&nbsp;avignonského dvora&nbsp;– jak to v&nbsp;osmnáctém století vemlouval čtenářům jinak dobrý Petrarkův životopisec de Sade, pozdní potomek rodu. Naprázdno vyzněly i&nbsp;různé jiné dohady. Jméno nikdo nevypátral, právě tak jako jména matek nemanželských dětí, o&nbsp;které Petrarca do stáří něžně pečoval.</p>
			<p class="MLP_dopis_-I-">Petrarkův vztah k&nbsp;Lauře má v&nbsp;průběhu Zpěvníku dynamický charakter: napřed zanícení „láskou na první pohled“, pak toužení a&nbsp;krize nevyslyšeného milence, potom elegie nad Lauřinou smrtí a&nbsp;nakonec výčitky svědomí, že duchovní (třebas nižšího svěcení) se nechal odvrátit pozemskou smyslností od vyšších hodnot, a&nbsp;závěrečné pokání i&nbsp;hledání útočiště v&nbsp;Bohu. Starý básník píše <span class="CharOverride-5">Triumfy</span>&nbsp;– Triumf lásky, Triumf cudnosti, Triumf smrti, Triumf slávy, Triumf času a&nbsp;Triumf božství&nbsp;– protějšek Dantovy Komedie, obraz duše putující od pozemskosti k&nbsp;Bohu. Z&nbsp;živé bytosti se Laura už v&nbsp;druhém dílu Zpěvníku proměňuje v&nbsp;symbol, v&nbsp;mystickou hlasatelku nejvyšší křesťanské pravdy. Právě v&nbsp;druhém dílu, který komentátoři shodně považují za silnější než básně na Lauřin život.</p>
			<p class="MLP_dopis_-I-">Petrarkovy italské verše jsou ve svém úhrnu dramatem, ale je to drama svého druhu. Básník nezná děj ani přímý konflikt jako Dante, i&nbsp;když často užívá v&nbsp;lyrice dialogu. Je to vždy dispu­tace, v&nbsp;níž najdeš tu a&nbsp;tam náznak dění, jako např. v&nbsp;Triumfu smrti. Napětí je vytvářeno protikladem stanovisek nebo gradací myšlenky až do závěrečné pointy. Básníci předcházejících škol zpívali víceméně abstraktní lásku k&nbsp;Dámě. Petrarca vstupuje do poesie se svými osobními city, ale i&nbsp;on ještě stojí jednou nohou v&nbsp;odcházejícím světě. Vášeň v&nbsp;jeho verších prochází do konečné stylizace sítem intelektu; je tu stále kolísající napětí mezi vřelým osobním prožitkem a&nbsp;vybroušeným, kultivovaným vyjádřením. Teprve další vývoj odstranil tento rozpor, a&nbsp;právě zmíněný nesoulad, jak zjištují kritici od počátku minulého století, vzdaluje Petrarku generacím, které prošly zkušeností romantické poezie. Petrarca je básník reflexívní, vyhýbá se proto příliš expresívnímu výrazu. Statičnost jeho básnického založení dosvědčuje i&nbsp;záliba ve staré provensálské sestině&nbsp;– složité strofické formě, v&nbsp;níž rýmy jsou nahrazeny předem zvolenou šesticí slov, opakovaných podle určitého uzákoněného pořádku. Sled myšlenek je předem dán a&nbsp;možné jsou jen variace a&nbsp;vybrušování daného motivu.</p>
			<p class="MLP_dopis_-I-">Četba Petrarky je nesnadná i&nbsp;v&nbsp;originálu. Básník sice píše „hovorovým jazykem“ (řečeno tehdejším termínem), ale jeho italština je navýsost vzdělanecky kultivovaná. Stačí porovnat jeho dikci s&nbsp;mluvou o&nbsp;dvě generace staršího Cecca Angiolieriho. Nadto Petrarca často silně archaizuje, používá slov i&nbsp;obratů v&nbsp;někdejším latinském významu a&nbsp;kloubí třebas i&nbsp;patnáctiveršovou sloku kancóny po starověkém vzoru (včetně zpřeházených slovosledů) do jediného souvětí. Autorova síla&nbsp;– jeho učenost&nbsp;– se mnohdy stává slabostí. Jednotlivé verše jsou až přetíženy narážkami na texty Bible a&nbsp;starořímských spisovatelů, na literaturu církevních Otců i&nbsp;díla předchůdců (Dante). Tehdejšímu čtenáři, ke kterému se autor obracel, byly při jeho školení (šlo především o&nbsp;aristokratické intelektuály) srozumitelné, a&nbsp;básník dokonce počítal s&nbsp;tím, že pouhou narážkou docílí žadaného poetického účinku. Dnes pro srozumitelnost připojují kritická vydání až pětinásobek komentářů, zpravidla vzájemně si odporujících. V&nbsp;našem vydání to bylo možné naznačit jen ukázkami. Podobné reminiscence by dnešní doba básníkovi nepochybně vyčetla jako plagiát. Ale poetika Petrarkovy doby byla jiná. Tehdy se považovaly téměř doslovné citace předchůdců za autorovo plus, byly dokladem jeho kulturní vyspělosti.</p>
			<p class="MLP_dopis_-I-">V trecentu (a&nbsp;ještě o&nbsp;století později) nebylo neobvyklé, že básník příležitostně připojoval ke svým veršům vlastní prozaický výklad, aby čtenáři přiblížil, co tou či onou partií myslil. Nejnápadnějším příkladem je Dante v&nbsp;Novém životě a&nbsp;v&nbsp;Hostině. I&nbsp;Petrarca příležitostně komentuje sám sebe. Mezi jednotlivými větami dopisů a&nbsp;jednotlivými verši jsou paralely, až doslovné shody, v&nbsp;nichž se latinský text stává parafrází italského nebo naopak. Ale přes tyto komentáře&nbsp;– ať už autorovy vlastní nebo pozdějších pisatelů&nbsp;– mnoho míst zůstává temných. Petrarca se úporně snažil o&nbsp;přesné vyjádření myšlenky v&nbsp;čistém uměleckém tvaru a&nbsp;některé básně i&nbsp;léta opravoval a&nbsp;přepisoval. Ve většině případů je svízelné určit alespoň přibližně datum vzniku. Někdy dokončoval začatou báseň až po dlouhém čase, jindy můžeme určit situaci, která inspirovala vznik díla, ale nemáme jistotu, jestli se dochovaný „text poslední ruky“ shoduje s&nbsp;někdejší původní verzí. To cizelérství bylo ovšem dvojsečné. Autor, ponořený do své myšlenky, dospíval k&nbsp;sevřenosti, která mění text v&nbsp;hádanku. Je užitečné přečíst si ojediněle zachované původní náčrty, abychom se orientovali ve výsledné podobě básně (viz&nbsp;první kancónu na Lauřinu smrt). Básníkovo úsilí o&nbsp;dokonalou formu působilo v&nbsp;dalším vývoji poezie dvojznačně: u&nbsp;vzdělaneckých následovníků zvláště ve Francii a&nbsp;Španělsku získalo autorovi nevídaný ohlas, ale postupně zplanělo ve formalismus a&nbsp;opakování zděděných klišé. Odmítnutí „petrar­kismu“ přivodili nakonec ti, kteří byli skutečnému Petrarkovi až příliš poplatní&nbsp;– tak jako ostatně on sám byl v&nbsp;lecčems poplatný předchůdcům.</p>
			<p class="MLP_dopis_-I-">S&nbsp;odstupem staletí jsou čtenáři náchylni považovat za básníkovu osobitost to, co ve skutečnosti bylo básnickým vlastnictvím celé doby&nbsp;– to zjišťujeme i&nbsp;u&nbsp;tak zdánlivě samorostlého autora, jako byl François Villon. Pokud jde o&nbsp;Petrarku, převzal všechny básnické formy hotové od předchůdců. Totéž lze říci i&nbsp;o&nbsp;podobenství života jako plavby po rozbouřeném moři. Původní není ani záliba v&nbsp;aliteracích. Jako žádný básník ani on není bezbřehý ve své fantazii. Ustavičně se vrací k&nbsp;motivu Lauřiných vlasů a&nbsp;očí, k&nbsp;slovní hříčce se slovy l<span class="CharOverride-5">ʼ</span>aura (vánek) a&nbsp;lauro (vavřín), která jsou narážkou na jméno milenky, nebo k&nbsp;nepřímé charakteristice určitých krajů jmény řek, které jimi protékají.</p>
			<p class="MLP_dopis_-I-">Učený básník, a&nbsp;nadto diplomat, byl časem rétor. K&nbsp;jeho silným stránkám patří invektivy v&nbsp;první osobě proti mocným Itálie, nadšené apostrofy Coly di Rienzi (údajně), útoky na avignonskou kurii a&nbsp;podobně. Slabiny se objevují tam, kde se ve vyjádření intimního citu ozvou příliš silně rétorika a&nbsp;učenost. Nezáleží však na stavebních kamenech, nýbrž na výsledné budově, na skladbě prvků v&nbsp;novém významovém celku. Je věcí dnešního čtenáře, aby si po svém, bez ohledu na historická studia, vybral, co z&nbsp;autora ještě žije.</p>
			<p class="MLP_dopis_podpis _idGenParaOverride-1">Jaroslav Pokorný</p>
		
		</div>
</body>
</html>